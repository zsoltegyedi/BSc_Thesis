Nagyon jó Önökkel együtt lenni. Fantasztikus itt lenni Texasban, a nagyszerű Amerikai Egyesült Államok magányos csillag államában. Ha nem tévedek, a magányos csillag állam azt jelenti, hogy a függetlenség, a szabadság és a szuverenitás a legkedvesebb érték itt, Amerikának ezen a táján. Ha ez igaz – és ahogy körülnézek, nyilvánvaló –, akkor van bennünk valami közös, még akkor is, ha Magyarország ötezer mérföldre van Dallastól. Hazám, Magyarország Európa magányos csillag állama. A legfőbb különbség hazáink között, hogy sajnos a Ewing olajvállalat nem fizet társasági adót Budapesten. De a függetlenség, a szabadság és a szuverenitás az, amiért mi, magyarok az elmúlt ötszáz évben harcoltunk. Harcoltunk a kereszténységért a közép- és újkorban. Harcoltunk a kereszténydemokráciáért a XX. században, és ezt a harcot a mai napig folytatjuk. Tizenötmilliós nemzet vagyunk, Európa szívében egyedülálló nyelvet beszélünk. Ferenc pápa egyszer azt mondta nekem, hogy a magyar a hivatalos nyelv a mennyországban, mert egy örökkévalóságba telik azt megtanulni. És ez csak egy kicsit túlzás. Valószínűleg ennyit elegendő tudni Magyarországról.Ami engem illet, tudniuk kell, hogy jómagam egy régi vágású szabadságharcos vagyok. Ezenkívül én vagyok a leghosszabb ideje hivatalban levő miniszterelnök Európában, az egyetlen migrációellenes politikai vezető kontinensünkön, ötgyerekes édesapa és ötunokás nagypapa. Egy olyan ország vezetője vagyok, amely nap mint nap a progresszív liberálisok támadása alatt áll. Sok dolog van, melyről egy közép-európai, antikommunista, kommunista uralomban nevelkedett, régi vágású szabadságharcos álmodni sem mert volna. Ezek egyike az, hogy előadást tarthatok egy CPAC-konferencián itt, az Egyesült Államokban. A szabadság földjén, ahol a szabadság szelleme fényesebben ragyog, mint bárhol máshol a Földön. Ma ez az álom beteljesedett. És ezért sosem lehetek eléggé hálás. Ezért szeretném megköszönni a szervezőknek – különösen Matt Schlappnak –, hogy meghívtak, és megköszönni Önöknek, hogy szeretettel fogadtak.Az Egyesült Államok legkiválóbb konzervatívjai szeretnék, hogy előadást tartsak konferenciájukon. Azon gondolkodtam az elmúlt két-három hétben, hogy vajon mit is akarnak Önök tőlem hallani. Egy gazdag történelmű, ezeréves országból származom, de azért legyünk őszinték: Magyarország messze van attól, hogy globális szuperhatalom legyen. Az Egyesült Államok egy globális szuperhatalom. Az Önök vezetőinek kellene nyitóbeszédet mondani a mi konferenciáinkon Magyarországon. De azt hiszem, hogy meghívásommal sok embert sikerült összezavarniuk. Például a baloldali médiát. Már látom is a holnapi szalagcímeket: „Szélsőjobboldali európai rasszista és antiszemita erős ember, Putyin trójai lova tartott beszédet a konzervatív konferencián.” De nem akarok nekik ötleteket adni. Ők mindenkinél jobban tudják, hogyan kell hamis híreket gyártani. Ehelyett elmondom Önöknek az igazat: Magyarországon zéró toleranciát hirdettünk meg a rasszizmussal és antiszemitizmussal szemben, tehát ezzel vádolni bennünket nem egyéb, mint hírhamisítás, és azok, akik ilyet állítanak, egész egyszerűen idióták. Ők az ipari méretű „Fake News Társaság.”Valószínűleg a progresszív civil szervezetek is össze vannak zavarodva. Már írják az úgynevezett „kutatási dolgozataikat” arról tájékoztatva az amerikaiakat, hogy miként tettem tönkre a magyar demokráciát. Kutatásuk szerint 2011-ben sikerült lerombolnom Magyarország demokráciáját. És aztán azt írják, hogy 2012-ben újra leromboltam. És aztán 2013-ban, aztán 2014-ben és 2015-ben, és így tovább. Minden egyes évben! De miként sikerülhetett tönkretennem valamit, amit egyszer már leromboltam? Ahhoz, hogy ezt a kérdést megválaszoljuk, fanatikus liberálisnak kell lenni.Végül meghívásommal Önök a Demokrata Párt elitjét is meglepték. Egyértelművé szeretném tenni: tiszteljük az Egyesült Államok kormányát. Mi vendégek vagyunk itt, és tisztességesen kell viselkednünk a jelenlegi adminisztrációval is. De van az éremnek másik oldala is, amelyet nem hagyhatok figyelmen kívül. Az Önök kormánya ideológiai nyomás alá helyezte Európát és különösen Brüsszelt. Ez nem jó nekünk. Ez rossz.Az Obama-adminisztráció megpróbált arra kényszeríteni bennünket, hogy változtassuk meg Magyarország Alaptörvényét, és töröljük ki abból a keresztény és nemzeti értékeket. Értik? A szabad világ vezető hatalma arra akart bennünket kényszeríteni, hogy változtassuk meg az alkotmányunkat egy globális liberális elképzelés alapján. Ez több mint bizarr! Ez meglepett bennünket, és nagyon fájt. De sikeresen ellenálltunk ennek a próbálkozásnak. Azóta nem vagyunk az amerikai demokraták nagy kedvencei. Nem akarták, hogy itt legyek ma Önökkel, és mindent megtettek annak érdekében, hogy éket verjenek közénk. Gyűlölnek, rágalmakat fogalmaznak meg velem és hazámmal szemben ugyanúgy, ahogyan gyűlölik Önöket, és rágalmakat fogalmaznak meg Önökkel és azzal az Amerikával szemben, amelyet Önök képviselnek. Mindannyian tudjuk, hogyan működik ez. A progresszív liberálisok nem akarták, hogy itt legyek, mert tudták, hogy mit fogok Önöknek mondani. Mert azért vagyok itt, hogy elmondjam Önöknek: egyesítsük erőinket. Mert mi, magyarok tudjuk, hogyan lehet leküzdeni a szabadság ellenségeit a politikai hadszíntéren.Kedves Barátaim!Mi, magyarok legyőztük a kommunizmust, amelyet a szovjet hadsereg és fegyverek kényszerítettek ránk. Némi időbe telt ez. Harcunkat 1956-ban kezdtük, és 1990-ben nyertük meg. De sikerült! Apáink adták le az első lövést, és mi, a fiaik nyertük meg a háborút. Tudjuk, hogy mit köszönhetünk Ronald Reagannek. De a kommunistákat nehéz legyőzni. Feltámadtak hamvaikból, összefogtak a liberálisokkal, visszatértek világszerte, és most erősebbek, mint valaha. Ha valakinek kétségei lennének afelől, hogy a progresszív liberálisok és a kommunisták ugyanazok, csak kérdezzenek meg bennünket, magyarokat. Mi mindkettővel harcoltunk már, és elmondhatom Önöknek, hogy igenis ugyanazok. Tehát újra le kellett őket győznünk. És 2010 óta folyamatosan nyerünk, nyerünk és nyerünk. Legutóbb Donald Trump támogatásával, amiért nagyon hálásak vagyunk. Annyi győzelmet arattunk, hogy az ember csak vakarja a fejét. Tudják, a győzelem napi rutinná vált számunkra. De ismerjük a régi mondást: a tegnapi győzelem nem nyeri meg a mai meccset. 32 éve vagyok országgyűlési képviselő, 16 évet töltöttem ellenzékben és 16 évet miniszterelnökként. Megtanultam, hogy a feladásra hajlamos ember sosem nyer, a győztes pedig sosem adja fel. Ez a győzelmeink titka. A hazánk mellett kell állnunk akkor is, ha jól mennek a dolgok, meg akkor is, ha rosszul.Kedves Barátaim!Azért vagyok itt, hogy elmondjam Önöknek, meg kell osztanunk tapasztalatainkat. Azért vagyok itt, hogy elmondjam Önöknek, hogy az értékeink, úgymint a nemzet, a keresztény gyökerek és a család igenis lehetnek sikeresek a politikai harcmezőn. Még ma is, amikor a politikai életet a liberális hegemónia uralja. Azért vagyok itt, hogy elmondjam Önöknek, miként tettük az értékeinket sikeressé és fősodratúvá Magyarországon! Talán a mi történetünk segíthet Önöknek abban, hogy Amerikát újra naggyá tegyék.Tehát a következő a mi történetünk. A sikertörténetünk kulcsa, hogy amikor harcolunk, akkor legalább 100 százalékot beleteszünk. Az igazat mondjuk, és mindig kiállunk az igazunkért, még akkor is, ha ezért a fél világ támad bennünket. Az ember nem nyerhet félszívvel. Az ember vagy mindent belead, és nyer, vagy a biztonságot választja, és veszít. Ezért az első és legfontosabb, hogy bíznunk kell a zsidó-keresztény tanításainkban. Segítenek bennünket abban, hogy eldöntsük, mely cselekedetek helyesek, és mely cselekedetek helytelenek. Ha az ember hisz Istenben, akkor hisz abban is, hogy bennünket, embereket Isten a saját képmására teremtett. Ezért elég bátraknak kell lennünk ahhoz, hogy akár a legérzékenyebb kérdésekkel is foglalkozzunk, úgymint a migráció, a gender és a civilizációk összecsapása. Ne aggódjanak, egy keresztény politikus nem lehet rasszista. Ezért sose habozzunk keményen ellenszegülni ellenfeleinknek ezekben a kérdésekben. Legyenek benne biztosak, hogy a keresztény értékek megvédenek bennünket attól, hogy túl messzire menjünk. Sőt, tudjuk azt is, hogy életünk végén eljön az a pillanat, amikor cselekedeteink felett ítéletet mondanak. Ezért nem tehetünk meg bármit, amit akarunk, vannak korlátaink. Ahogy Clint Eastwood mondta: „Az embernek ismernie kell a korlátait.” De sajnos a baloldal a politikában nem ismer semmilyen korlátot.És, kedves Barátaim, a helyzet az, hogy a mai progresszívek újra megpróbálják leválasztani a nyugati civilizációt a keresztény gyökereiről. Egy olyan határt lépnek át, melyet sosem szabadna átlépni. Ha leválasztják a nyugati civilizációt a zsidó-keresztény örökségéről, akkor a legrosszabb dolgok történhetnek meg a történelemben.Legyünk őszinték: a legújabb kori történelem során a leggonoszabb dolgok olyan emberek nevéhez fűződnek, akik gyűlölték a kereszténységet. Ne féljenek kimondani ellenségeik nevét. Lehet óvatoskodni, de ők sosem lesznek irgalmasak. Vegyük például George Sorost, ahogy őt itt hívják. Magyarországon mi csak „Gyuri bácsinak” hívjuk őt. A leggazdagabb és az egyik legtehetségesebb magyar a világon! Csak figyelmeztetni szeretném Önöket: legyenek óvatosak a tehetséges magyarokkal! Én jól ismerem Soros Györgyöt. Ő az ellenfelem. Ő semmiben nem hisz, amit mi képviselünk. És egy egész hadsereg áll a szolgálatában: pénz, civil szervezetek, egyetemek, kutatóintézetek és a brüsszeli bürokrácia fele. Arra használja ezt a hadsereget, hogy az akaratát rákényszerítse ellenfeleire, mint például ránk, magyarokra. Azt gondolja, hogy a mindannyiunk számára kedves értékek vezettek a XX. század borzalmaihoz. De ennek épp az ellenkezője igaz. Az értékeink mentenek meg bennünket attól, hogy újra elkövessük a történelem hibáit. A nácizmus és a kommunizmus borzalmai azért történhettek meg, mert a kontinentális Európa néhány állama feladta keresztény értékeit. És a mai progresszívek ugyanezt tervezik megtenni. Azt akarják, hogy feladjuk nyugati értékeinket, és létrehozzunk egy új világot, egy poszt-nyugati világot. Ki fogja őket megállítani, ha nem mi?Kedves Barátaim!Azt is megtanultam, hogy ahhoz, hogy az ember győzzön, nem elég azt tudni, hogy miért harcol, hanem tudnia kell azt is, hogy hogyan harcoljon. A válaszom: játssz a saját szabályaid szerint! De hogyan lehetséges ez? Olyan egyszerű, mint ahogy hangzik. A győzelemért kell játszani. „Nem számíthatsz győzelemre, ha vereségre készülsz.” El kell hinnünk, hogy jobbak vagyunk balliberális ellenfeleinknél. És nem számít, hogy a liberálisok mit mondanak. Mindig azt mondják, hogy veszíteni fogunk. Azt mondják, hogy a győzelem lehetetlen. Be kell bizonyítani, hogy tévednek. De egy dolgot megtanultam. Nem harcolhatunk sikeresen a liberális eszközökkel, mert ellenfeleink liberális intézményeket, gondolkodásmódot és nyelvezetet használnak, hogy elrejtsék marxista és hegemonikus terveiket. A politika, kedves Barátaim, önmagában nem elég – ez a háború egy kultúrháború. Újra életre kell keltenünk egyházainkat, családjainkat, egyetemeinket és közösségi intézményeinket. Magyarország egy öreg, büszke, de Dávid méretű nemzet, amely egyedül áll a globális woke Góliáttal szemben. Szeretnénk megnyerni az amerikai konzervatívok támogatását. Totális támadásban vannak, ezért nekünk totális védekezésre van szükségünk. Bátornak kell lennünk. Ha félelmet érez az ember, akkor tennie kell ellene. Az egyetlen dolog, amit mi, magyarok meg tudunk Önöknek mutatni, az, hogy miként lehet visszaverni a támadást a saját szabályaink szerint. Hadd mondjak Önöknek néhány példát.A migráció kérdésében, Hölgyeim és Uraim, mi voltunk az elsők Európában, akik nemet mondtunk az illegális bevándorlásra, és megállítottuk az illegális migránsok invázióját. Úgy gondoljuk, hogy meg kell állítanunk az illegális migrációt, ez nemzetünk védelme érdekében szükséges. Mi Magyarországon úgy döntöttünk, hogy kikérjük az emberek véleményét arról, hogy akarnak-e illegális migrációt, vagy sem. Népszavazást tartottunk. A magyarok úgy döntöttek, hogy nem akarnak migrációt. Tehát nem akarnak a progresszívek szabályai szerint játszani. Elutasították azt a hamis állítást, hogy a migránsokat nem lehet megállítani, és arra kényszerítettek bennünket, vezetőket, hogy cselekedjünk. És mi meg is állítottuk az illegális bevándorlást. Mi valóban megépítettük azt a bizonyos falat. És az megállította az illegális migrációt. Ahogy Tucker Carlson mondta, amikor meglátogatott bennünket, idézem: „Nem egy high-tech fal, de olyan emberek védik, akik szeretik a hazájukat.” És a határvédelmi rendszer működik.A 2015-ös nagy migrációs válság idején 400 ezer illegális migráns érkezett határainkhoz. Ez majdnem háromszor annyi ember, mint amennyit Dzsingisz kán hadserege számlált, amikor lerohanta Európát. Miután megépítettük a falat, sikerült nullára csökkentenünk az illegális migrációt. Ebben az évben már 160 ezer illegális határátlépési kísérlet történt. 160 ezer illegális határátlépési kísérlet! Mi a magyar határon elfogunk minden egyes illegális határátlépőt, és visszakísérjük őket a határ másik oldalára. A szabály egyszerű: benyújthatod a menedékkérelmet a nagykövetségeinken, de ha megpróbálsz Magyarországra illegálisan bejutni, az soha nem fog sikerülni! És nemcsak a déli irányból vagyunk nyomás alatt, hanem az Európai Unió okostojásai is nyomást helyeznek ránk. Igen, ez a helyzet, kedves Barátaim!Azt akarják, hogy adjuk fel a zéró migrációs politikánkat, mert azt is tudják, hogy ez a jövő döntő és végső csatája. De a jövő a legfontosabb dolog, amit gyermekeinknek és unokáinknak adhatunk, és ezért Magyarországon mi soha nem fogjuk magunkat megadni.Kedves Barátaim!Térjünk át a családpolitikára, amely politikai filozófiánk szíve közepét képezi. A progresszívek azt állítják világszerte, hogy a családokat nem kell megvédeni. Európában azt mondják, a család nem létezik, mert a szeretet az szeretet, a család meg család. Ha az ember nem tudja meghatározni a család fogalmát, akkor a család nem létezik. És azt is mondják, hogy a nyugati család az a hely, ahol az úgynevezett patriarchális elnyomás kezdődik. De a családpolitika esetében Magyarországon megint csak a saját szabályaink szerint játszunk. Tudjuk, hogy a család az a hely, ahol a szülők átadják az értékeket a következő nemzedéknek. Ha a hagyományos családok megszűnnek, akkor semmi sem mentheti meg a Nyugatot a pusztulástól. Ezért tavaly Magyarországon a GDP több mint 6 százalékát költöttük családpolitikára. Az összes támogatás a családok rendelkezésére áll már a fogantatás pillanatától. A családok alanyi jogon adókedvezményre jogosultak, az állam pedig átvállalja a hallgatói kölcsönt a harmadik gyermek után. A nők a negyedik gyermek megszületését követően életre szóló személyijövedelemadó-mentességet élveznek. És azért küzdünk, hogy kiterjesszük ugyanezt az adómentességet a három gyermekes édesanyákra is. Ezért ha még nem nősek, javaslom, hogy azonnal keressenek maguknak egy magyar feleséget. Az elmúlt tíz évben, Hölgyeim és Uraim, a házasságkötések száma megkétszereződött, az abortuszok száma pedig felére csökkent Magyarországon. Ez azért nem rossz kezdés.Kedves Barátaim!Magyarországon nemcsak fizikai falat kellett építenünk a határainkon és pénzügyi falat családjaink köré, hanem egy jogi falat is kellett húznunk gyermekeink köré, hogy megvédjük őket az az őket célzó genderideológiával szemben. Legyünk világosak: ők azt gondolják, hogy a szülőknek a progresszív nevelési módszert kellene követniük, és hogyha erre ők nem hajlandók, akkor ezt az államnak kell kikényszerítenie. Mi, magyarok ismerjük és elutasítjuk ezt a régi kommunista trükköt. A magyarok egy népszavazás keretében nemet mondtak a szülői beleegyezés nélküli iskolai szexuális felvilágosításra, megint csak egy népszavazás keretében. Magyarország hosszú történelme során soha korábban nem volt olyan népszavazás, ahol az emberek ilyen óriási többsége mondott nemet valamire, jelen esetben a genderre!Immár a magyar alkotmány védi a családokat és gyermekeket. Hadd idézzek néhány mondatot az Alaptörvényünkből. Az alkotmány kimondja: „Együttélésünk legfontosabb keretei a család és a nemzet.” „Magyarország keresztény kultúrájának védelme az állam minden szervének kötelessége.” „Magyarország védi a házasság intézményét mint egy férfi és egy nő között létrejött életközösséget.” „A családi kapcsolat alapja a házasság, illetve a szülő-gyermek viszony.” Összefoglalva az előbbieket: az anya nő, az apa férfi, a gyermekeinket pedig hagyják békén. Pont, vita lezárva.Kedves Barátaim!Még egy tényező a mi sikerünk tekintetében az, hogy a kormányzatom megalkuvások nélkül őrzi a jogrend biztonságát. Úgy döntöttük tehát, hogy nem több nemre, hanem több határvadászra van szükségünk. Kevesebb drag queen, több Chuck Norris. Hisszük, hogy nincs szabadság rend nélkül. Ha nincs rend, akkor káosz van. Magyarországon a rendvédelmi szervek nem az emberek ellenségei. Ők a szabadság őrei. Ezért a jognak nem a bűnözőket kell védenie, hanem az áldozatokat és azokat, akik védelmezik a törvényeinket. A rendőrségnek megbecsülést kell élveznie. Ezért tehát Magyarország Európa legbiztonságosabb országa. Budapest egyébként azon nagyon kevés európai fővárosok egyike, ahol az ember éjszaka is biztonságban sétálhat. Magyarországon csak egy dolgot fognak hallani: „még több pénzt a rendőrségnek!”És végül néhány szó az adózásról, kedves Barátaim! A progresszívek mindig a pénzünket akarják: imádják a még magasabb adókat. Mi úgy gondoljuk, hogy az emberek pénzének a saját zsebükben van a legjobb helye. Ennek érdekében egykulcsos személyi jövedelemadót vezettünk be, amely jelenleg 15 százalék. Mindössze tíz év alatt 10 százalékkal csökkentettük az adóterheket, ami a legnagyobb adócsökkentés Európában. Nekünk van a legalacsonyabb társasági adónk Európában, amely egységesen 9 százalék. Ezzel az alacsony társasági adóval tavaly 27 százalékos volt a befektetési rátánk, ami az egyik legjobb Európában. És nemrég újra célkeresztbe kerültünk, amikor nem támogattuk a globális minimumadóról szóló kezdeményezést. Az összes európai ország megadta magát. Magyarország az utolsó ellenálló. De a birodalom mindig visszavág. A jelenlegi amerikai kormányzat úgy döntött, hogy megszünteti a Magyarország és az Egyesült Államok között fennálló adóügyi egyezményt, ami valószínűleg minden idők legjobb adózási megállapodása volt. Ez előnyös volt az amerikai befektetőknek, hiszen Magyarországon mintegy 1.700 amerikai cég működik. Szerintem ez valóban a baloldal bosszúja volt. Mert az amerikai pénzügyminisztérium valahogy megfeledkezett arról a tényről, hogy nagyon hasonló megállapodásuk van Oroszországgal is, de immár Magyarországgal nincs. Érdekes, nem?Hölgyeim és Uraim!Végül beszélnünk kell a háborúról. Ukrajna a szomszédunk. Teljes mértékben szolidárisak vagyunk velük. Oroszország Ukrajna elleni támadása eddig közel egymillió embert kényszerített arra, hogy Magyarországra meneküljön. Jelenleg naponta több mint tízezer menekült érkezik. Ezeknek a menekülteknek a többsége továbbmegy más európai országokba, de egymillió embernek egy tízmilliós országba való érkezése, nos, az sok. Véleményem szerint a globalista vezetők stratégiája kiterjeszti és elnyújtja a háborút, egyúttal csökkenti a béke esélyét is. Amerikai–orosz tárgyalások nélkül sohasem lesz béke Ukrajnában. Egyre többen halnak meg és szenvednek, gazdaságaink pedig a csőd szélére kerülnek. Nem tudom megmondani Önöknek, hogy mit kellene tenniük, ez az Önök szuverén döntése. Egy dolgot azonban mondhatok Önöknek: csak erős vezetők képesek békét teremteni. Ukrajna szomszédságában nekünk igen nagy szükségünk van olyan erős vezetőkre, akik képesek arra, hogy tető alá hozzanak egy békemegállapodást. Segítség, segítség! Segítsenek nekünk! Egy erős vezetővel rendelkező erős Amerikára van szükségünk.Kedves Barátaim!Úgy gondolom, már elég hosszan provokáltam Önöket. Ezért mielőtt Matt Schlapp elveszi tőlem a mikrofont és a szót, engedjék meg, hogy összegezzem gondolataimat. A világon számos nagy nemzet van, de egyiküknek sincs olyan nagy hatalma és befolyása, mint az Egyesült Államoknak. Így vagy úgy, a világ Önöktől várja a választ a jövőre vonatkozóan. És a Nyugat jövője súlyos kétségekkel teli. Hosszú ideje nem tapasztaltunk olyan súlyos válságot, mint a jelenlegi. A XX. század ideológiai háborúi – a náci Németország és a Szovjetunió totalitárius hatalmai ellen vívott harcok – iszonyatosak voltak, de a demokratikus Nyugat összefogott, és mindkettőt legyőzte. Most a Nyugat önmagával harcol. Láttuk már, hogy a globalista uralkodó osztály milyen jövőt ígér. De nekünk egy másfajta elképzelésünk van a jövőt illetően. A globalisták mind mehetnek a pokolba, én Texasba jöttem!Úgyhogy fel kell vennünk a harcot. A győzelem sosem lehetséges, ha a legkisebb ellenállás felé vesszük az irányt. Vissza kell vennünk az intézményeket Washingtonban és Brüsszelben. Barátra és szövetségesre kell találnunk egymásban. Össze kell hangolnunk csapataink mozgását, mert ugyanazokkal a kihívásokkal kell szembenéznünk. Idén Önöknél félidős választások lesznek. Azt követően pedig 2024-ben elnök- és kongresszusi választások.Nálunk ugyanebben az évben európai parlamenti választások lesznek. Ez a két helyszín fogja meghatározni a nyugati civilizációért vívott csata két frontját. Ma egyiken sem állunk nyerésre, pedig mindkettőre szükségünk van. Két évünk van a felkészülésre. Elmondhatom Önöknek, nem lesz könnyű. De ne féljenek, csak higgyenek Szent János Pál, a lengyel pápa tanításában: „Nincs olyan ellenség, amelyet Krisztus már le ne győzött volna.” Tehát induljunk el és győzzünk!Isten áldja Texast! Isten áldja a barátságunkat! Minden jót és viszontlátásra!
Jó napot kívánok, tisztelt Hölgyeim és Uraim!Egy remek tárgyaláson vagyunk túl, ahol számos fontos kérdést érintettünk. A legfontosabb a migráció kérdése volt és az azzal összefüggő biztonsági kérdések. Érintettük és tárgyaltuk a háború kérdését, ezzel összefüggésben a gazdasági együttműködésünk kérdéseit, és mint hallhatták, intellektuális kérdésekre – történelem, rasszizmus – szintén jutott időnk, és fordíthattunk figyelmet. Ez egy különleges kapcsolat a két ország között. Mindig szívesen jövünk. Egy magyar mindig otthon érzi magát Bécsben, és azt gondolom, hogy nagyon sokan, talán minden osztrák otthon érezheti magát Budapesten. Amikor könnyű idők járnak, akkor a barátság is könnyű, amikor nehéz idők járnak, akkor meg nehezebb, és most nehéz idők járnak. Én arra voltam kíváncsi a mai megbeszélésen, hogy az előttünk álló nagyon nehéz időszakban számíthatunk-e az osztrák barátainkra, ez a speciális történelmi barátság a két nemzet között vajon segít-e majd bennünket a háború kérdésében, a migráció kérdésében, az energia kérdésében és a gazdasági együttműködés kérdésében. Szeretném megállapítani a tárgyalások összegzéseképpen, hogy pozitív választ kaptunk, tehát örömmel mondhatom azt Magyarország polgárainak, hogy a következő években is számíthatunk Ausztriára, és számíthatunk az Ausztriával való együttműködésre. És persze fordítva is így áll a helyzet.Ami a vitás kérdéseket illeti, az atom egy nehéz kérdés. Ott nem is látom annak az esélyét, hogy közös álláspontra vergődjünk, hacsak nem teszi lehetővé Ausztria, hogy fölépítsünk néhány magyar vízierőművet Ausztriában. Az sokat segítene, de nekünk nincsenek olyan folyóink és lehetőségeink, mint az osztrák barátainknak, ezért a magyar energiarendszerből nem tudjuk nélkülözni az atomenergiát, úgyhogy ez a vita fönn fog maradni. Igyekszünk együttműködni és egymás számára kölcsönös biztonsági garanciákat adni, amennyire lehet. Arról is meggyőződtem, hogy a legfontosabb szellemi természetű kérdésekben, antiszemitizmus és rasszizmus kérdésében teljes egyetértésben vagyunk: amit az osztrák kancellár gondol, azt gondolom én is. Magyarország ráadásul nemcsak gondolja ezt, hanem büszke is a teljesítményére. Magyarország fantasztikus eredményeket ért el a rasszizmus és az antiszemitizmus elleni küzdelemben, és ebben a mi kormányunk különösen is élen járt. Zéró tolerancia van Magyarországon, jogilag is üldözendők az ilyen cselekmények, és a politikai közbeszédben sem lehetségesek. Ezért kértem a kancellár urat, hogyha bármi érzékeny történelmi vagy intellektuális szellemi természetű kérdés kerül elő, és kétségek vannak, akkor mindig egy kulturális koncepció szerint értelmezze a Magyarországról jövő híreket. Magyarországon biológiai alapú megközelítése semmilyen politikai kérdésnek nem lehetséges, ami lehetséges, az a kulturális alapú megközelítés. Ez számomra persze nem egy egyszerű kérdés, mert Önök tudhatják, hogy én vagyok talán az egyetlen nyíltan bevándorlásellenes politikus az egész Európai Unióban. Tehát én nem ravaszkodom, meg utalok, meg kerülgetem a forró kását, hanem nagyon világos, direkt álláspontom van. És magamat ezért egy migráció- és bevándorlásellenes politikusnak is definiálom, és azt szeretném, ha Magyarország nem válna bevándorlóországgá, és nem szeretném, ha a migráció megerősödne Magyarországon. Ezt az álláspontot képviseltem mindig, ezt képviselem ezentúl is. Ennek nem biológiai alapjai vannak, ez nem faji kérdés a mi számunkra, ez kulturális kérdés, egész egyszerűen a civilizációnkat úgy akarjuk fönntartani, ahogy az most van. És e tekintetben a helyzetünk különbözik Ausztriáétól, hiszen a bevándorlás és a migráció mértéke az Önök országában és az ezáltal okozott problémák az Önök országában egészen más nagyságrendűek, mint Magyarországon. Szeretném világossá tenni, hogy mi mindig meg fogjuk védeni a határainkat, és ezzel akadályát fogjuk annak jelenteni, hogy bármi fajta illegális migráció érkezzen Ausztriába. Tehát függetlenül attól, hogy talán a bevándorlásról és a migrációról filozófiailag mást gondolok, mint az Önök kancellárja, a konkrét teendők tekintetében azonban egyetértünk, tekintettel arra, hogy Ausztriának is az az érdeke, hogy Magyarország megvédje Magyarország déli határait. Az egy tény, amivel Önöknek együtt kell élniük, hogy mi az Önök várkapitányai vagyunk a szerb–magyar határon. Ha mi ott nem védjük meg a határainkat, akkor Önökhöz százezer szám fognak érkezni migránsok és bevándorlók illegálisan. Ezt Önök egyetlen módon tudják elkerülni, hogyha Magyarország megvédi a saját déli határait. Szeretnénk, ha nekünk nem kellene ezt tenni, és Szerbia meg tudná védeni a saját déli határait, mert akkor a konfliktus nem a szerb–magyar határon lenne, és nem az osztrák–magyar határon lenne. Tehát mindannyiunknak az az érdeke, hogy Szerbia meg tudja védeni minél délebbre a saját határait, ezért kezdeményeztem ezt a találkozót, amit reményeim szerint nyélbe is tudunk ütni, és javaslatokat tudunk tenni egymás számára is, Brüsszel számára is, hogy hogyan védjük meg a határainkat az illegális migrációval szemben. Tehát szeretném világossá tenni, hogy ez a pozícióm. Az, hogy néha félreérthetően fogalmazom, előfordul, de arra kértem a kancellár urat, hogy legyen kedves minden ezzel kapcsolatos információt kulturális kontextusba helyezni, mert Magyarországon ezek a kifejezések, mondatok és az a pozíció, amit én képviselek, egy kulturális, civilizációs pozíció. Szeretném megismételni, hogy büszke vagyok azokra az eredményekre, amelyeket Magyarország a rasszizmussal szemben eredményként az elmúlt években elkönyvelhetett.A háborúról is beszéltünk. Ott világos a mi számunkra, hogy ezt a háborút ebben a formában nem lehet megnyerni. Ezt nyíltan is elmondtam a kancellár úrnak. A magyar értékelés az, hogy az a koncepció, hogy a NATO fegyverekkel és kiképzőtisztekkel támogatja Ukrajnát, az ukránok pedig harcolnak az oroszok ellen, egy olyan konstrukció, amelyről mára kiderült, hogy nem eredményez ukrán győzelmet. Ez egy olyan stratégia, amelyen módosítani kell. Természetesen tudomásul vesszük, hogy Magyarország nem képes arra, hogy módosítson egy teljes nyugati stratégiát, de szeretnénk jelezni a nyugati barátaink felé, hogy a stratégia módosítása nélkül nem lesz béke. Márpedig, ha nem lesz béke, semmilyen problémát nem tudunk megoldani. Nem lesz energiánk, és bele fog tolódni az egész Európai Unió egy háborús gazdasági helyzetbe. Amikor Brüsszelben kihirdetik az energia-vészhelyzetet, az már a háborús gazdaság első jele. Amikor korlátozni kell bizonyos javakhoz való hozzáférést, a háborús gazdaság első jele. És ha nem teszünk valamit a béke érdekében, bele fogunk sodródni egy háborús gazdasági helyzetbe, ami sokkal rosszabb lesz annál, mint amit most elképzelünk, hogy néhány termék ára majd nőni fog, meg néhány termékből hiány lesz. Ennél sokkal nagyobb bajok várnak ránk, ha ez így marad. Nem világos, hogyha a háború folytatódik, hogyan kerüljük el a recessziót az egész Európai Unió területén. És a recesszió borzalmas következményekkel jár, mert munkanélküliséget is hoz magával. Nem arról van szó, hogy majd egy-két fokkal állítani kell a fűtésen, ha recesszió lesz, munkanélküliség lesz. Ez meg fog bennünket gyötörni gazdaságilag is, és meg fog bennünket gyötörni a politikai stabilitás szempontjából is. Ezért mindent meg kell tennünk a béke érdekében. Ez volt a magyar üzenet ma Ausztria irányába.Ami a gazdaságot illeti, megköszöntem a kancellár úrnak azt a fantasztikus teljesítményt, amit az osztrák cégek nyújtanak Magyarországon. Az ő számai szerényebbek voltak, mint az enyémek, mert mi úgy számoljuk, hogy 2.000 osztrák cég dolgozik Magyarországon, 2.000 osztrák cég, és ez a 2.000 osztrák cég a második legnagyobb beruházási közösséget alkotja Magyarországon. Kis túlzás csak, amit mondok, az osztrák befektetők nélkül a magyar gazdaság ma nem működne, de biztosan nem működne olyan színvonalon, mint ahol most tartunk. És elemi érdeke Magyarországnak, hogy a további osztrák befektetések Magyarországra megérkezzenek. Azt sem rejtettem véka alá a kancellár úr előtt, hogy mi is szeretnénk nemcsak munkavállalóként megjelenni az osztrák gazdaságban, hanem szeretnénk megjelenni előbb-utóbb befektetőként is, és nagyon remélem, hogy a megerősödő magyar vállalatoknak lehetőségük lesz arra, hogy befektetőként is megjelenjenek az osztrák gazdaságban.Összességében tehát egy előremutató, a stratégiai szövetséget megerősítő és konkrét ügyekben együttműködést sugalló megbeszélést folytattam az Önök kancellárjával, amiért hálás is vagyok a kancellár úrnak.Köszönöm szépen!
Jó napot kívánok, tisztelt Hölgyeim és Uraim!Köszönöm szépen, hogy eljöttek ide, és ilyen sokan jöttek el erre a mai találkozóra. Négy évvel ezelőtt is így volt ez. Fehérvár a mi szerencsehozó talizmánunk. Négy éve is nagy győzelem lett a vége a fehérvári találkozónknak. Szent István városában vagyunk, egy olyan városban, amelyre büszkék vagyunk. Tisztelettel köszöntöm a polgármester urat, aki egy sikeres és fejlődő várost épít. Isten éltesse Cser-Palkovics polgármester urunkat! Hálásak vagyunk a püspök atyának, hogy beengedett bennünket ide, a térre, őt is köszöntjük, de valójában azért jöttünk össze, hogy először azt a munkát végezzük el, hogy megtámogassuk Törő Gábor és Vargha Tamás képviselőtársaimat, akiknek szüksége van az Önök szavazataira. Törő Gábor barátunk dolga egyszerűbb, a móriakban mindig meg lehet bízni. Fehérvár nehezebb ügy, egy bonyolultabb hely, úgyhogy Vargha Tamásnak nagyobb segítségre van szüksége. Régóta követem a választási statisztikákat, és ez alapján mondhatom Önöknek, hogyha Fehérvár belső részében, ahol most Vargha Tamás indul, nyerünk, akkor az egész országban nyerünk. Kérem, érezzék át ennek a súlyát, segítsenek, hogy Vargha Tamás mandátuma meghosszabbodjon.Tisztelt Hölgyeim és Uraim!Elterjedt, hogy itt kampányzáró összejövetel lesz. Eszünk ágában sincs bármit bezárni. Ez egy nyitó esemény, ez a kampányhajrát megnyitó esemény, és a kampányhajrá a legfontosabb része a kampánynak, és nem vághatunk bele ebbe az utolsó három napba anélkül, hogy ne látnánk egymást. Mert szép dolog a televízió, a rádió, a Facebook, hókuszpókusz, ezek mind nagyon fontosak és hasznosak, de az igazság az, hogy a kampány csak akkor kampány, ha személyesen is találkozunk egymással, mert szenvedély nélkül nincsen kampány, nincsen győzelem, ha nincs szerelem, nem lesz győzelem sem. Ezért jöttünk ma össze, hogy még egy utolsó lendületet vegyünk. Tizenhárom óránk lesz. Tizenhárom óránk lesz arra, hogy győzzünk. Vasárnap reggel 6-tól este 7 óráig. Akkor kell győznünk. Mindent előkészítettünk, több millió ajtón bekopogtattunk, rengeteg levelet kiküldtünk, elengedtünk sok telefonhívást, és a klasszikus, online kampányt is elvégeztük. Az ellenfél is a mi számunkra kedvező állapotban van, azt kell mondanom, hogy megbillent állapotban van. Ma reggel azt hallottam, hogy valami halálcsillaggal fogunk kísérletezni majd a választás végén. Azt kell tehát mondanom, hogy jól állnak a csillagok, de ez mind semmit sem ér, ha az utolsó nap rendelkezésünkre álló tizenhárom órát nem használjuk ki. Mindenkit szeretnék arra emlékeztetni, hogy volt már olyan választás, amikor szombaton nyertünk, aztán meg hétfőn is, de vasárnap vesztettünk.Tisztelt Hölgyeim és Uraim! Ne felejtsék el, aki egyszer forró tejjel a száját megégette, jól teszi, ha a hideg vizet is fújva issza. Ez a mi helyzetünk is. Tanuljunk 2002 leckéjéből, legyenek ott, és tegyenek rá még egy lapáttal, hogy vasárnap – ne szombaton, ne hétfőn, hanem vasárnap – nyerjük meg ezt a választást. Sokan mondják persze, hogy az ellenfél csal. Mi ebben a meglepő?Tisztelt Hölgyeim és Uraim!Erre pontosan készültünk. Való igaz, a technológia fejlődik, és olyan csalás, mint ami most történik, még sosem láttunk. A mérete megdöbbentő, több millió embernek összegyűjtik engedély nélkül az adatait, valahova külföldre elviszik, onnan visszahozzák, visszatáplálják, és az ember azt tapasztalja, hogy anélkül, hogy engedélyt adott volna, egyszer csak mindenfajta üzeneteket kap, ez nyilvánvaló és egyértelmű törvénysértés. De azt kell mondanom, tisztelt Fehérváriak és Környékből Érkezettek, hogy nekünk ilyen nehezített pályán, ilyen akadályok mellett is nyernünk kell.Tisztelt Hölgyeim és Uraim! Arra is emlékezhetnek, hogy velünk szemben a kampányt nem most kezdték el, lényegében évek óta kampányolnak. Nekünk itt van némi hátrányunk, mert nekünk meg kormányozni kell, és a kormányzás olyan, mint a biciklizés: ha az ember nem tekeri, akkor eldől. Ezért mi ebbe a kampányba október 23-án álltunk bele igazán, amikor a Békemenet összehívott bennünket Budapesten, és megmutathattuk az erőnket. A Békemeneten mondtuk ki, hogy a mi legnagyobb fegyverünk az összefogás, hogy mi egymásra számíthatunk, ez a mi igazi hátországunk, azt mondtuk akkor, október 23-án, hogy harcolni fogunk, nincs annyi dollár, euró, hiába a liberális világsajtó, Gyuri bácsi összes aktivistája, meg a jó ég tudja, mennyi brüsszeli bürokrata, mi, ha összefogunk, a legvastagabb falon is át fogunk menni. Így érkeztünk meg ide a mai napra. Erősek vagyunk, nagyok vagyunk, szervezettek vagyunk, és elszántak vagyunk. Ez a kampány úgy kezdődött, és egy ideig úgy is haladt, ahogy az lenni szokott. Arra gondoltunk, hogy arról kell majd meggyőzni az embereket, lássák világosan, két lehetőség között választhat Magyarország: visszatérhetünk a bukott múlthoz, vagy folytathatjuk azt a munkát, amit tizenkét évvel ezelőtt kezdtünk el. Azt gondoltam én is, hogy arról kell majd meggyőzni az embereket, hogy valójában az ellenfél egy paravánjelöltet állított, valójában Gyurcsány a főnök, valójában ugyanazok az ellenfeleink, akik az elmúlt tizenkét, sőt az elmúlt húsz-egynéhány évben is mindig voltak. Azt gondoltam, azt kell majd elmondani az embereknek, hogy ők elvették, mi visszaadtuk, ők elvették a tizenharmadik havi nyugdíjat, a lakástámogatást, a családtámogatást, levitték a béreket, mi viszont ezt mind visszaadtuk, és emelkedő, fejlődő pályára állítottuk Magyarországot. Gondoltam, elmondjuk azoknak, akiknek a szívének fontos, hogy mégiscsak az elmúlt tizenkét évben mi megalkottunk egy keresztény alapokon álló alkotmányt, gondoltam, majd elmondom azoknak, akiknek a haza a fontos, hogy a nemzetegyesítés ügyében is jól haladunk, megadtuk a kettős állampolgárságot, a haza, az ország egy, és bárhol is éljenek a magyarok a világban, Magyarországra, mint anyaországukra mindig számíthatnak. Szóval azt gondoltam, erről kell majd beszélnünk a kampányban. És megmondom őszintén, hogy úgy éreztem, hogyha ezt jól elmondjuk, akkor meg tudjuk nyerni a választást. De aztán történt valami, beütött a ménkő, és kitört a háború. És a háború mindent megváltoztatott, a mi kampányunkat is megváltoztatta. Más kérdések magasodnak most Magyarország előtt, mint a háború előtt. Nem először látunk háborút a szomszédban. Vannak itt biztosan olyanok, akik emlékeznek arra, hogy 1999-ben éppen csak hogy beléptünk a NATO-ba, már másnap a NATO úgy döntött, hogy beavatkozik a második jugoszláv háborúba, sőt bombázták Belgrádot, és akkor is előkerült Magyarország számára az a kérdés, hogy hogy’ tud kimaradni abból a háborúból. De mindenkit szeretnék arra emlékeztetni, hogy az egy másik háború volt. Két, nálunknál kisebb nép vívta egymással a küzdelmét. A mostani háború nem ilyen. Ez két nagy, hatalmas ország, az egyik 40, a másik 140 milliós, és az egyik közülük atomnagyhatalom. Ennek a kockázata összehasonlíthatatlanul nagyobb, mint az 1999-es jugoszláv háborúé volt. A kérdés most úgy hangzik Magyarország számára, és a választók előtt is ez a kérdés magasodik: háború vagy béke? Azt gondoltam volna, hogy Magyarországon pártállásra való tekintet nélkül, pártlogókra való tekintet nélkül mindenki a béke oldalán lesz majd. Azt gondoltam, hogy mindenki azt fogja mondani, ez két másik nép háborúja, ez egy ukrán–orosz háború, mi pedig magyarok vagyunk, ezért nekünk az a dolgunk, hogy ebből a háborúból kimaradjunk. De nem ez történt. Mert a nemzeti oldal, ahogyan gondoltam, ezt a választ adta: ez nem a mi háborúnk, ebből ki kell maradni, egyetlen magyar sem szorulhat az ukrán üllő és az orosz pöröly közé. A baloldal azonban más álláspontra helyezkedett. A baloldal úgy gondolja, hogy Ukrajna a mi háborúnkat vívja, ezt mondta szó szerint az ellenfelünk vezetője: Ukrajna a mi háborúnkat vívja. Ez tévedés! Ez nem a mi háborúnk. Ebben a háborúban mi semmit sem nyerhetünk, de mindent elveszíthetünk. Kimaradni pedig úgy lehet, hogyha nem küldünk katonát, nem küldünk fegyvert, és nem engedünk át fegyverszállítmányokat Magyarország területén, mert azok azonnal katonai célponttá válnának. Katonát, fegyvert nem küldünk, de a bajba jutott ukránoknak segítünk. Lassan 600 ezer azoknak az embereknek a száma, akik összekapkodva a csomagjaikat, hónuk alá fogva a gyerekeket elmenekültek Ukrajnából, és Magyarország területére megérkeztek. Mindenkin segítettünk. Mindenkinek adtunk enni, inni, adtunk szállást, gondoskodtunk a tovább utazásukról. Nem igaz, amit Gyurcsány Ferenc mond, hogy mi, magyarok pocsék ország lennénk. Mi egy nagyszerű ország vagyunk, amely segítséget nyújt, mindent megad azoknak, akik futnak a baj elől. És természetesen mi megértjük még az ukrán elnököt is, aki mindent megtesz, hogy belevonjon minél több európai országot ebbe a háborúba, mert ettől remélheti, hogy csökkenteni tudja a vereség mértékét, vagy akár el is kerülheti azt. Ez egy ukrán szempont, ez az ő érdekük. Ezt megértéssel kell fogadnunk akkor is, ha jól emlékszünk arra, hogy nem bántak jól a magyarjainkkal. Erre mindannyian emlékszünk, de ezt most nem hánytorgatjuk fel, mert most nem ennek van itt az ideje, hiszen nagyon nagy bajba kerültek az ukránok. Erről majd később, majd egyszer biztosan beszélünk. Most segítséget nyújtunk. Mi nem is velük vitázunk, nekünk vitánk a magyar baloldallal van. És bajunk van azzal, hogy bizony a hátunk mögött már meg is állapodtak az ukránokkal. Ne legyen kétségünk afelől, hogyha a baloldal nyer, másnap megindulnak a fegyverszállítmányok, és másnap támogatni fogják azokat a javaslatokat, hogy zárják el az Oroszországból érkező gáz- és olajvezetékek csapját. Ezt nem engedhetjük meg, Magyarország érdekét meg kell védenünk.Tisztelt Hölgyeim és Uraim! Nem arról van szó, hogy mi ne fizetnénk, ha ezzel segíthetnénk az ukránoknak, néhány forinttal többet a gázért vagy az olajért. Nem arról van szó, hogy nem vagyunk hajlandóak még egy pulóvert fölvenni esténként otthon. Arról van szó, hogy Magyarország vezetékeken keresztül kapja az olajat is és a gázt is. 64 százaléka a magyar olajszükségletnek Oroszországból jön, és 85 százaléka a gáznak szintén. Ha szankciók alá veszik az energiaszállítást, ha elzárják a csapokat, akkor Magyarország nem hidegebb lesz, nem egy-két fokkal csökken a hőmérséklet, hanem megáll az ország. Föléljük gyorsan a tartalékainkat, és nem lesz üzemanyag, be kell zárni a gyárakat, és nagyon sokan, Önök közül is nagyon sokan elveszíthetik az állásukat. Ezért nem kérhetik tőlünk az ukránok, hogy úgy segítsünk rajtuk, hogy közben tönkre tesszük saját magunkat, és azt sem akarhatják, hogy ők mondják meg nekünk, hogy mi hogyan segítsünk rajtuk, amikor ők vannak bajban. Úgyhogy a szívünk velük van, de Magyarországnak ki kell állnia a saját érdekei mellett, és ki kell maradnia ebből a háborúból.Tisztelt Hölgyeim és Uraim!Egy ilyen nehéz helyzetben, amikor mögöttünk van egy világjárvány, mellettünk egy háború, és előttünk pedig egy egyre súlyosabb helyzetbe kerülő európai gazdaság, a nyugalom, a tapasztalat és a kiszámíthatóság aranyat ér. És mi már láttunk néhány válságot. Szinte csak azt láttunk. 2010 óta, ha visszaemlékeznek, mindegyik kormány időszakában komoly erőpróbákat kellett kiállnunk. Vörösiszap, dunai árvíz, tiszai árvíz, menekült-, migránsválság, aztán a COVID-járvány, és most a háború.Tisztelt Hölgyeim és Uraim! Én mindig is támogattam a kezdőket. Szeretem, ha valaki hátulról fut előre. Nem született mindenki ezüstkanállal a szájába, magam is egy kis faluból származom. Miért ne jöhetnének hátulról is előre, emberek? Igaz, nekem szerencsém volt, mert a Teleki Blanka Gimnáziumba járhattam Fehérváron, és a tanáraim kiképeztek engem, élükön Rimele Géza bácsival, Isten nyugosztalja. De hát miért is ne jöhetne akár az Alföldről is bárki, aki úgy gondolja, hogy átveszi az ország kormányrúdját? De, tisztelt Hölgyeim és Uraim, ma nem könnyű időket, hanem veszélyes időket élünk. Mindig eszembe jut ilyenkor Kovács Ferenc mesteredzőnk, Feri bácsinak az intelme, aki itt volt a Videotonnak az edzője, aki, amikor edzőt kerestek, és egy fiatal edzőt ajánlottak be, akkor azt mondta: jó, jó, jó, biztos tehetséges fiatal, de ne nálunk álljon föl a mérlegre. És ez milyen igaz, tisztelt Hölgyeim és Uraim! Azt javaslom a magyaroknak, hogy ne most kísérletezzünk, ne most próbálkozzunk, most inkább hagyatkozzunk a tapasztalatra, a kiszámíthatóságra, és hallgassunk a kipróbált képviselőinkre, támogassuk tehát Törő és Vargha képviselőtársaimat.Tisztelt Hölgyeim és Uraim! Ez a háború úgy megülte a tájat, ahogy a köd szokta hajnalonta, és ez eltakar mindent, így eltakarja a népszavazás kérdését is. Márpedig a népszavazás, amelyre vasárnap sor kerül, legalább olyan fontos, mint a parlamenti választás. Nehéz persze súlyozni, de higgyék el, ez a népszavazás egy nagyon fontos kérdést hosszú időre elrendezhet és eldönthet Magyarországon. A világnak elment az esze. Olyan divatok ütik föl a fejüket, hogy az ember csak néz. Sose gondoltam volna, hogy egyszer bele kell írni a magyar alkotmányba azt, hogy az apa férfi, az anya meg nő. Sose gondoltam volna, hogy bele kell írni az alkotmányba, hogy a házasság egy férfi és egy nő között megkötött, életre szóló szövetség. De valahogy a barátaink Nyugat-Európában elaludtak. Elaludtak, ott is úgy kezdődött, mint ahogy itt, Magyarországon egy-két évvel ezelőtt: egy ilyen furcsa divat, amikor minden összekeveredik mindennel. És ezzel nincs is baj – egész addig, amíg a felnőtteknek okoz ez kihívást. Nem vagyunk már mai gyerekek, rólunk már lemaradtak, mi már úgy élünk, ahogy élünk. De van egy vörös vonal, kedves Fehérváriak, amelyet nem szabad megengedni, hogy átlépjenek, és ez nem a felnőttekről szól. A felnőttek majd elszámolnak az életükkel, nem előttünk, hanem a Jóisten előtt. De a gyerekek egy vörös vonal, azt nem szabad megengedni, hogy a gyermekeink neveléséhez való jogunkat bárki elvegye tőlünk. Ezért világosan ki kell mondanunk vasárnap is: az anya nő, az apa férfi, a gyerekeinket pedig hagyják békén! Meg kell védeni a családjainkat, meg kell állítani azt a genderőrületet, amely jól láthatóan egyre nagyobb bajokat okoz tőlünk nyugatra.Tisztelt Hölgyeim és Uraim! Ha a következő három napban elvégezzük a munkánkat, akkor megnyerhetjük a népszavazást, megnyerhetjük a parlamenti választást, és megőrizhetjük Magyarország békéjét, sikerülhet kimaradni a háborúból. Én szeretnék Önöknek végezetül köszönetet mondani azért a támogatásért, amit az elmúlt négy évben, sőt sokaktól azt megelőzően is kaphattam. Ugye, az ember igyekszik magabiztosan viselkedni, mint akinek semmi sem kottyan meg, de ez nincs egészen így. Önök is látják, hogy nehéz körülmények között kellett helytállni az elmúlt években. És ha nem kaptunk volna, ha én személyesen nem kaptam volna Önöktől támogatást, jókívánságokat, kézfogást, hátba veregetést, ha nem lettek volna olyan sokan, akik imádkoznak értünk, akkor valószínűleg nem tudtuk volna végigcsinálni ezt a négy évet. Ezért szeretnék köszönetet mondani a fehérváriaknak, a környékből érkezetteknek, minden magyar embernek, hogy kitartottak mellettünk, támogattak, és segítették a munkánkat. Még két nap van hátra, és aztán partraszállás! Három kemény nappal, háromnapnyi kemény munkával megnyerhetünk négy évet, nyerhetünk magunknak négy békés, nyugodt és biztonságos évet. Higgyék el nekem, megéri. 39 óra múlva el kell mennünk, és nemcsak mi magunk kell, hogy elmenjünk, hanem el kell vigyük a barátainkat, a munkatársainkat, a családtagjainkat, hogy ott legyenek azon a választáson, ahol eldől Magyarország következő négy éve.Tisztelt Hölgyeim és Uraim! A munkát becsületesen elvégeztünk, lelkiekben, fizikailag fölkészültünk, erőnket összeadtuk. Egyetlen feladat maradt: tegyük föl az i-re a pontot. Győzzük le az ellenfeleinket, védjük meg a családjainkat, védjük meg Magyarországot, védjük meg Magyarország békéjét és biztonságát! Ha mindannyian eljönnek, nem lesz baj. Hajrá, Magyarország, hajrá magyarok! A Jóisten mindannyiunk fölött, Magyarország mindenek előtt!